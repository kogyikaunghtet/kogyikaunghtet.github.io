---
layout: post
title: ၁.၆ Nano Text Editor နှင့် သိမှတ်ဖွယ်ရာ အခြေခံ Command များ
date: 2020-01-19 19:32:20 +0630
description: Raspberry Pi စာအုပ်
img: rpibook/raspberry-pi.jpg
fig-caption: # Add figcaption (optional)
tags: [Raspberry Pi, Book]
---
Raspberry Pi ကို စတင်လေ့လာသူတွေ အနေနဲ့ အရင်က Linux Operating System တစ်ခုခုကို မသုံးခဲ့ဖူးရင် Terminal တွေ၊ Command Line တွေက အစိမ်းသက်သက်ကြီး ဖြစ်နေနိုင်ပါတယ်။ Raspbian OS ရဲ့ Desktop GUI ပေါ်မှာလည်း Application တွေ အသုံးပြုနိုင်ပေမယ့် လုပ်ဆောင်ချက် အတော်များများကို Command Line Interface (CLI) မှသာလျှင် စီမံနိုင်မှာ ဖြစ်ပါတယ်။ ရှေ့ဆက်ပြီးတော့လည်း Raspberry Pi မှာ File တွေ၊ Directory တွေ တည်ဆောက်တာကအစ GPIO တွေ ထိန်းချုပ်ခြင်း၊ Server တည်ဆောက်ခြင်းတွေ အထိ command line တွေပဲ အသုံးပြုသွားမှာ ဖြစ်လို့ မသိမဖြစ် လိုအပ်တဲ့ Command တချို့ကို ဖော်ပြပေးသွားပါ့မယ်။

ပထမဦးစွာ nano text editor အကြောင်း ပြောပြလိုပါတယ်။ CLI မှာ System file တစ်ခုရဲ့ စာသားများ ပြုပြင်ခြင်း၊ ဖိုင်တည်ဆောက်ခြင်းတို့အတွက် text editor အနေနဲ့ nano အပြင် vim ဆိုတဲ့ editor ကိုလည်း သုံးလို့ရပါတယ်။ vim က ပိုမို powerful ဖြစ်ပေမယ့် ခုမှစသုံးမယ့်သူတွေအတွက် ရှုပ်ထွေးစေနိုင်လို့  advanced user တွေအတွက်ပဲ အဆင်ပြေပါတယ်။  nano text editor ကတော့ အသုံးပြုရ လွယ်ကူလို့ စတင်အသုံးပြုမယ့်သူတွေ အတွက် အသင့်တော်ဆုံး ဖြစ်ပါတယ်။ nano မှာ program file တွေ ရေးသား တည်ဆောက်တဲ့ အခါမှာလည်း Syntax colouring စနစ်ပါဝင်လို့ code တွေကို ဖတ်ရှုရ အဆင်ပြေစေပါတယ်။

nano ကို စတင်ဖို့ Terminal ဖွင့်ပြီး အောက်ပါအတိုင်း နှစ်သက်ရာဖိုင်တစ်ခု တည်ဆောက်လိုက်ပါ။

`$ nano file.txt`

<p align="center">
<img src="/assets/img/rpibook/cli1.png">
<br>
<a>ပုံ(၁.၃၂) ၊ nano text editor</a>
</p>

စာသားများ ဖြည့်စွက်ပြီးနောက် Ctrl+O (Ctrl key ကို ဖိနှိပ်ထားပြီး O ကို နှိပ်) နှိပ်ကာ Write Out (save) လုပ်နိုင်ပါတယ်။ File Name ပြောင်းမှာလား မေးရင် Enter ကိုပဲ ခေါက်ပေးလိုက်ပါ။ text editor ကနေ ထွက်ဖို့ကိုတော့ Ctrl+X ကို နှိပ်ရပါမယ်။ Ctrl+O နှိပ်ကာ Write Out မလုပ်ပဲ Ctrl+X တခါတည်းနှိပ်ရင် Save modified buffer? ဆိုပြီး File save မှာလားလို့ မေးပါလိမ့်မယ်။ save မယ်ဆိုရင် Y လို့ ရိုက်ပြီး Enter ခေါက်ကာ ထွက်နိုင်ပါတယ်။

Directory တစ်ခုခုအောက်မှာ ရှိတဲ့ File ကို ဖွင့်လိုရင်လည်း ဖိုင်ရှေ့မှာ Path လမ်းကြောင်း အပြည့်အစုံရိုက်ထည့်ပြီး တိုက်ရိုက်ဖွင့်လို့ရပါတယ်။ အောက်ပါ နမူနာကို ကြည့်ပါ။

`$ nano /home/pi/phoewa/file.txt`

nano ထဲမှာပဲ Ctrl+G ကို နှိပ်ကြည့်လိုက်ရင် Short-cut Key တွေကို ဖော်ပြ ပေးထားတဲ့ အကူအညီဖိုင်ကို ဖတ်လို့ရပါတယ်။ ပြန်ထွက်ဖို့ Ctrl+X ဒါမှမဟုတ် Ctrl+G ကိုပဲ ထပ်နှိပ်ပြီး ထွက်နိုင်ပါတယ်။

<p align="center">
<img src="/assets/img/rpibook/cli2.png">
<br>
<a>ပုံ(၁.၃၃) ၊ Main nano help text</a>
</p>

Terminal နဲ့ Nano text editor ထဲမှာ Copy, Paste လုပ်ဖို့ Short-cut အနေနဲ့ Ctrl+Shift+C, Ctrl+Shift+V သုံးရမှာ ဖြစ်ပါတယ်။ Nano ထဲမှာတော့ တခြား Short-cut အနေနဲ့ စာသားလိုင်းတစ်ခုလုံးကို Copy ကူးဖို့ Alt+6 ကို သုံးနိုင်ပြီး၊ Cut လုပ်ဖို့ Ctrl+K သုံးနိုင်ပါတယ်။ အဲဒီ့ ကူးယူထားတဲ့ လိုင်းကို တခြား တစ်နေရာမှာ Paste လုပ်ဖို့ Ctrl+U နှိပ်ပေးရပါမယ်။ တကယ်လို့ လိုင်းတစ်ခုလုံးကို Copy/Cut လုပ်ချင်တာ မဟုတ်ပဲ ကိုယ်လိုချင်တဲ့ နေရာလောက်ပဲ ကြားဖြတ် ကူးယူချင်ရင်လည်း စာသားတွေကို Select လုပ်လို့ ရပါတယ်။ ကိုယ်ကူးချင်တဲ့ နေရာမှာ Cursor ချပြီး Ctrl+6 ကို နှိပ်လိုက်ပါ။ ပြီးရင် ကီးဘုတ်ပေါ်က မြှားနဲ့ဖြစ်စေ လိုချင်တဲ့နေရာအထိ ရွှေ့ပြီး Copy/Cut လုပ်နိုင်ပါတယ်။

မောက်စ် သုံးပြီးတော့လည်း Cursor ချလို့ မရတာကြောင့် ကီးဘုတ်က အပေါ်အောက် ဘယ်ညာမြှားတွေကို သုံးပေးရပါမယ်။ မြှားတွေ မသုံးချင်ရင် စာကြောင်းတစ်ခုလုံးရဲ့ ရှေ့ဆုံးကို Cursor ချဖို့ Ctrl+A ၊ နောက်ဆုံးကို Cursor ချဖို့ Ctrl+E ၊ အပေါ် လိုင်းတစ်လိုင်း တက်ဖို့ Ctrl+P ၊ အောက်လိုင်းကို ဆင်းဖို့  Ctrl+N သုံးနိုင်ပါတယ်။ စာပိုဒ် တစ်ခုလုံးရဲ့ ထိပ်ဆုံးလိုင်းကို သွားချင်ရင် Ctrl+Y နဲ့ အောက်ဆုံးလိုင်းကို သွားချင်ရင် Ctrl+V သုံးလို့ရပါတယ်။

nano ထဲမှာ ကိုယ့်ရဲ့ Mouse Pointer Cursor ဘယ်နား ရောက်နေမှန်း မသိရင် Ctrl+C ကို နှိပ်ပြီး လိုင်းနံပါတ်ကို ကြည့်နိုင်ပါတယ်။ တခြား text editor တွေကဲ့သို့ လိုင်းနံပါတ်တွေပါ ဖော်ပြစေလိုရင် Alt+# ကို နှိပ်ပေးရမှာပါ။ ကီးဘုတ်မှာ ရိုက်တဲ့အခါ Alt+Shift+3 ကို ရိုက်ရင် ရပါပြီ။ လိုင်းနံပါတ်တွေ ပြန်ပျောက်စေချင်ရင်လည်း At+Shift+3 ပဲ ပြန်နှိပ်ပေးလိုက်ပါ။ ပုံ(၁.၃၄) မှာ ကြည့်ရင် Mouse Cursor က လိုင်းနံပါတ် ၅မှာ ရှိနေတာကြောင့် Ctrl+C နှိပ်ကြည့်ထားတဲ့အတွက် line ⅚ လို့ ပြနေတာ တွေ့ရမှာ ဖြစ်ပါတယ်။

<p align="center">
<img src="/assets/img/rpibook/cli3.png">
<br>
<a>ပုံ(၁.၃၄) ၊ nano တွင် Line နံပါတ် ပြသခြင်း</a>
</p>

ဖိုင်ထဲမှာ စာသားတွေများပြားလာတဲ့အခါ လိုချင်တဲ့စာကို ရှာဖွေဖို့ Ctrl+W ကို နှိပ်ပါ။ ပြီးရင် ကိုယ်ရှာချင်တဲ့စာ ရိုက်ထည့်ပြီး ရှာနိုင်ပါတယ်။ Ctrl+W နှိပ်ပြီး စာသား ရှာဖွေပြီးနောက် Alt+W ကို ဆက်နှိပ်သွားရင် ရှာထားတဲ့စာသား ရှိတဲ့ တခြားနေရာတွေကိုပါ ဆက်ပြသွားမှာ ဖြစ်ပါတယ်။ စာသားရှာဖွေပြီး တခြားစာနဲ့ replace လုပ်လိုရင် Alt+R သုံးနိုင်ပါတယ်။ Alt+R ကိုနှိပ်ပြီး ရှာချင်တဲ့ စာသား ထည့်ပါ။ ပြီးရင် Replace with: နေရာမှာ အစားထိုးချင်တဲ့ စာသားအသစ် ရေးပြီး Enter ခေါက်ကာ Yes (Y) ရွေးပြီး replace လုပ်သွားနိုင်ပါတယ်။

များပြားလှတဲ့ Short-cut Key တွေကို ပြန်ကြည့်ရတာ အဆင်ပြေအောင် ဇယားနဲ့ ဖော်ပြပေးလိုက်ပါတယ်။


Short-cut | ဖော်ပြချက်
Ctrl+X | Nano Text Editor မှ ထွက်ရန်
Ctrl+O | စာရေးပြီးနောက် ဖိုင် Save (Write Out) လုပ်ရန်
Ctrl+G | Short-cut key များကြည့်ရန်
Ctrl+Shift+C | Terminal နှင့် Nano အတွင်း Copy ကူးရန်
Ctrl+Shift+V | Terminal နှင့် Nano အတွင်း Paste ချရန်
Alt+6 | Nano အတွင်း လိုင်းတစ်ခုလုံး Copy ကူးရန်
Ctrl+K | Nano အတွင်း လိုင်းတစ်ခုလုံး Cut လုပ်ရန်
Ctrl+U | Nano အတွင်း Paste ချရန်
Ctrl+6 | Nano အတွင်း စာသား Select လုပ်ရန်
Ctrl+A | လက်ရှိလိုင်းရဲ့ ရှေ့ဆုံးမှာ Cursor ချရန်
Ctrl+E | လက်ရှိလိုင်းရဲ့ နောက်ဆုံးမှာ Cursor ချရန်
Ctrl+P | အပေါ်လိုင်းသို့ တက်ရန်
Ctrl+N | အောက်လိုင်းသို့ ဆင်းရန်
Ctrl+Y | စာပိုဒ်တစ်ခုလုံးရဲ့ အပေါ်ဆုံးလိုင်းသို့ တက်ရန်
Ctrl+V | စာပိုဒ်တစ်ခုလုံးရဲ့ အောက်ဆုံးလိုင်းသို့ ဆင်းရန်
Ctrl+C | Mouse Cursor ရှာရန်
Alt+Shift+3 | Nano အတွင်း လိုင်းနံပါတ်များ ဖော်ပြရန်
Ctrl+W | စာသားရှာဖွေရန်
Alt+W | တူညီသော စာသား ဆက်ရှာရန်
Alt+R | စာသား ရှာဖွေပြီး အစားထိုးရန်
Ctrl+J | စာသားများ Justify လုပ်ရန်
Ctrl+_ | Line နံပါတ်၊ Column နံပါတ် ရိုက်ထည့်ပြီး Cursor ချရန်
Ctrl+F | ရှေ့သို့ Character တစ်လုံးစာ Cursor ရွှေ့ရန်
Ctrl+B | နောက်သို့ Character တစ်လုံးစာ Cursor ရွှေ့ရန်
Ctrl+Space | ရှေ့သို့ word တစ်လုံးစာ Cursor ရွှေ့ရန်
Ctrl+I | Cursor ချထားသောနေရာတွင် Tab တစ်ခု ထည့်ရန်
Ctrl+M | Cursor ချထားသောနေရာတွင် New Line ထည့်ရန်
Ctrl+D | Cursor အောက်မှ Character ကို ဖျက်ရန်
Ctrl+H | Cursor ရဲ့ ဘယ်ဘက်မှ Character ကို ဖျက်ရန်

Command Line တွေ စတင်လေ့လာနိုင်ဖို့အတွက် Raspberry Pi ရဲ့ Terminal ကို ဖွင့်လိုက်ပါ။ ဆက်လက်ဖော်ပြမယ့် Screenshot ပုံတွေက Raspberry Pi ကို Ubuntu OS တင်ထားတဲ့ ကွန်ပျူတာကနေ SSH နဲ့ ချိတ်ဆက်ပြီး သုံးနေတာ ဖြစ်လို့ Terminal ပုံစံက Ubuntu Terminal ပုံစံတွေ ဖြစ်နေပါလိမ့်မယ်။ Raspbian Desktop သွင်ပြင်ပေါ်က Terminal နဲ့ အတူတူပဲ ဖြစ်ပါတယ်။ SSH ချိတ်ဆက် အသုံးပြုပုံကိုတော့ <b>အခန်း(၂)၊ Network ချိတ်ဆက်ခြင်း</b> မှာ ဆက်လက် လေ့လာနိုင်ပါတယ်။

Terminal မှာ `pwd` လို့ ရိုက်ကြည့်လိုက်ရင် လက်ရှိ ကိုယ်ရောက်ရှိနေတဲ့ directory ကို ပြသပါလိမ့်မယ်။ pwd က Print Working Directory ဖြစ်ပါတယ်။


